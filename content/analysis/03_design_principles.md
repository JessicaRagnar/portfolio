---
Title: Rapport KMOM06
Description: Rapport om tillgänglighet och prestanda

---

Rapport om tillgänglighet och prestanda
=======================

Syftet med denna rapport är att undersöka tillgänglighet och prestanda på olika webbplatser och utforska vad som påverkar dessa.

Urval
-----------------------

Jag använde Google och sökte efter "best portfolio website" och "creative portfolio website". Utifrån det läste jag forumtrådar och artiklar för att hitta webbsidor vars design jag gillar personligen.

Metod
-----------------------

Jag har utgått från kurslitteraturen, boken The principles of beautiful web design, av
Beaird, George & Walker och Design elements and principles från Canva.

Resultat
-----------------------

### Beskrivning av webbsidorna

[**Brittanychiang.com**](https://brittanychiang.com) är en portfolio skapad av **Brittany Chiang**, en Front End Engineer. Webbplatsen är utformad för att presentera hennes kompetens, tidigare projekt och arbete.

Webbsidan har en mörkblå bakgrund vilket ger en professionell känsla kombinerad med ljusare text för tydlig läsbarhet. Turkos används som accentfärg, vilket skapar snygg och tydlig kontrast för hover-effekter och länkar. Teckensnittet, Inter är modernt och lättläst. En intressant detalj är muspekaren som omges av ett ljussken som följer muspekarens rörelser. Det ger också lite känsla av interaktivitet. Utöver det finns en regnbågsfärgad effekt som dyker upp över ett visst ord som ger en lekfull touch till en annars rätt enkel design.

Min upplevelse är att designen gynnar webbplatsens mål och syfte i hög grad. Den visar Brittanys förmågor inom Front End och är väl genomtänkt för att spegla hennes tekniska kompetens. Samtidigt lyser hennes kreativitet och lekfullhet också igenom i designen.

Webbsidan använder designprinciper som hierarki med tydlig uppdelning mellan rubriker och brödtext vilket ökar läsbarheten. Kontrastprincipen används genom accentfärgen på länkar och hover-effekter vilket hjälper läsaren att identifiera interaktiva element. Webbsidan har överlag en god komposition vad gäller färg, text och detaljer. Sidan har inga undersidor utan allt visas på förstasidan. Det finns tydliga rubriker i en meny som scrollar ner användaren till det relevanta ämnet.

---

Webbsidan [**www.ivettefelixuy.com**](https://www.ivettefelixuy.com/) är en portfolio som presenterar **Ivette Felix Uy** och hennes arbete som produktdesigner. Syftet med webbsidan är att både lyfta fram hennes professionella projekt och ge en glimt av hennes personlighet.

Webbsidan har en ljus, krämfärgad bakgrund som skapar ett lugnt och behagligt intryck. Introduktionen om Ivette är kort, men kompletteras med interaktiva element som ger en lekfull och visuellt tilltalande upplevelse, vilket speglar hennes kreativa stil. Teckensnitten blandas för att skapa större effekt. Tidigare projekt visas genom bilder tillsammans med kortfattad och informativ text. Ett subtilt designelement är att bilder som inte är i direkt vy får ett vitt filter över sig, vilket hjälper användaren att fokusera på det aktuella innehållet.

Även om webbplatsen är elegant och absolut visar upp Ivettes förmågor som en kreativ och duktig designer upplever jag att den är något tunn. Det hade varit intressant med mer information om Ivette, för att få veta mer om henne.

Här återfinns designelement som en symmetrisk design med balanserade element som visar de tidigare arbetena. Hierarkin är tydlig med rubriker och brödtext logiskt placerade. Framing används genom att låta de element som är i direkt vy synas mer, medan de utanför vyn blir mer transparenta. På den här webbsidan återkommer designprinciperna även på undersidorna genom balanserat innehåll, framing och tydlig hierarki.

---

[**Owltastic.com**](https://owltastic.com/index.html) är också det en portfolio, skapad av **Meagan Fisher Couldwell**. Meagan beskriver sig som en designer av digitala upplevelser och syftet med hennes webbsida är att visa upp hennes arbete för potentiellt nya kunder.

Den här webbsidan går i tonerna beige och mörkbrun och innehåller mer bakgrundsbilder med vissa rörliga delar. Teckensnitten är blandade för effekt, rubrikerna är seriffer medan brödtexten är av typen sans serif för ökad läsbarhet. Tidigare arbete presenteras i bildform, nedtonad för att passa temat. Bilderna har en hover-effekt som ger färg och rörlighet vilket skapar interaktivitet.

Meagans portfolio visar upp hennes personlighet och tekniska kompetens. De tidigare arbetena visar hennes olika förmågor vilket gör det möjligt för potentiella kunder att lära känna henne och hennes stil av design.

Designprinciper som står ut här är användningen av färg, alla element följer ett tema och bilderna är nedtonade för att möta temat. Det skapar en lugn och harmonisk känsla. Elementen är balanserade och framing används för att tydligt visa upp ett element genom att bilden får färg och rörelse när ett element väljs ut. Hierarkin är tydlig med rubriker och brödtext i rätt ordning. Textur används för att ge bakgrundsbilderna lite mer liv. Designen återkommer även på undersidorna vilket skapar ett sammanhållet tema.

### Sammanfattning

De tre webbsidorna jag granskat delar samma ambition, och ska visa upp arbete, vision och personlighet för nya kunder. Designval skiljer dem dock åt, även om vissa designprinciper är återkommande genom de tre webbsidorna.

Jag upplever att alla sidorna är noggrant genomtänkta och planerade, medvetna val om hierarki på element och typografi samt färgval påverkar användarupplevelsen och intrycket av personligheten från respektive webbsida. Framing används för att lyfta fram viktiga delar och det finns balans mellan elementen som gör webbsidorna visuellt tilltalande. Interaktiva element i måtta kan bidra till lekfullhet.

Generellt ser jag att designprinciper kan vara ett användbart verktyg för att förmedla kompetens och personlighet genom väl eftertänkta val i utformningen av webbsidan.

Analys av min egna portfolio
-----------------------

Jag har definitivt inte lagt ner den tid jag skulle ha gjort om min portfolio hade varit ett äkta projekt och jag hade definitivt inte gjort den i något så omständigt som Pico, så den här analysen känns nästan lite orättvis. Jag har dock försökt få med de färger som jag gillar, kanske något nedtonat på grund av det komplementära färgtemat som var en av förutsättningarna för Kmom05 och som jag hade då. Jag gillar färger och inför slutprojektet kommer jag lägga mer tid för planeringen av webbsidan och färgvalen. Jag föredrar ofta att skapa en mockup i Figma och hitta form och färg i en prototyp innan jag går vidare till programmeringen.

Jag har inte aktivt tänkt på designprinciper när jag utfört kursmomenten och skulle inte vilja presentera detta som min portfolio i det här skedet. Jag hade velat ha en mer välarbetad produkt med mer genomtänkta val kring hierarki, balans och färg. Jag upplever att jag varit lite begränsad i mina kreativa val utifrån tidsbrist på grund av allt strul med Pico, Sass, Markdown-filer och Cimage.

Jag valde att förstärka designprincipen om balans och placerade om text och bilder för att balansera sidans element mer. Jag har förtydligat designprincipen om hierarki med tydliga rubriker, underrubriker och brödtext. Inför den här inlämningen valde jag att göra om temat med nya färger och utgick från ett triadiskt färgschema den här gången.

Jag upplever att jag sedan tidigare följt designprincipen om direction, med en logga, som tyvärr inte fungerar om jag använder Cimage men genererade fel för testerna i Kmom05, sen en meny och sedan text och footer.

Referenser
-----------------------

Beaird, J., George, J., & Walker, A. (2020). The principles of beautiful web design, 4th edition. SitePoint.

https://www.canva.com/learn/design-elements-principles/

Övrigt
-----------------------

Författare till denna rapport är Jessica Ragnar.
2024-11-29
