---
Title: Rapport KMOM04
Description: Rapport om färger och typografi

---

Rapport om färger och typografi
=======================

Syftet med denna uppgift är att fördjupa förståelsen för hur designval som färg och typografi formar användarupplevelsen på webbplatser. Utifrån en enklare semiotisk analys av tre utvalda webbplatser undersöker denna rapport hur olika färgsättningar och teckensnitt samverkar för att tydliggöra webbplatsens identitet och tilltänkta målgrupp.

Urval
-----------------------

Inledningsvis utfördes en sökning via Google.se för att identifiera de mest besökta webbplatserna i Sverige. Efter en översiktlig granskning valdes tre webbplatser ut utifrån att dessa skilde sig i färgval och i val av typografi. Variationerna i design mellan dessa webbplatser bidrar till en bredare förståelse för val av färg och typografi och skapar en mer intressant analys.

Metod
-----------------------
Jag har genomfört en enklare analys baserad på en semiotisk metod med fokus på denotation och konnotation. Denotationen består av en objektiv granskning av webbsidorna, medan konnotationen är en analys med tolkningar av de budskap och värderingar som förmedlas och som tillsammans skapar webbplatsens identitet.
Varje webbsida har analyserats för sig i desktop-läge för att ge en tydlig överblick av design och layout. För att identifiera färger och teckensnitt har jag använt webbläsarens inspektionsverktyg. Jag har också använt **webbsidan ColorKit** för analys av färgernas sammansättning och **Adobe Color** för att visualisera färgpaletten.

Resultat
-----------------------

### Denotation av webbsidorna

![Skärmbild IKEA.se](../image/kmom04/ikea_se.PNG)

Den första webbplatsen **IKEA.com** har en nästan vit bakgrund, **#FFFEFB**. IKEA:s logga är representerad i vänster hörn, och den gula färgen, **#FFDB00**, återkommer i ett element som leder vidare till respektive butik bredvid en något större bild. I sidfoten återfinns den blåa färgen från loggan, **#0058A3**. Alla element på landing-page har något rundade hörn. 

På startsidan förekommer flera stora bilder och enstaka videos som presenterar företagets produkter och värderingar. Ett exempel är en video där en man installerar solceller på ett tak i ett socioekonomiskt utsatt område. Videon länkar vidare till en artikel om IKEAs arbete för att främja välfärd och hållbar utveckling i liknande regioner. Samtliga element följer samma design med bild, rubrik och text över hela startsidan.

Texten på webbsidan är antingen i färgen **#111111**, en något mjukare nyans av svart, eller **#000000**, som är en ren svart. De använder också en lite mer genomskinlig variant av den rena svarta färgen på vissa ställen.

När det kommer till teckensnitt använder IKEA ett egendesignat teckensnitt som heter **Noto IKEA**, vilket bygger på teckensnittet **Noto Sans**. Teckensnittet har ett omfattande stöd för språk och olika alfabet och är utvecklat av Google för att undvika att visa fyrkanter när tecken inte kan identifieras.

---

![Skärmbild Avanza.se](../image/kmom04/avanza_se.PNG)

Den andra webbplatsen är **Avanza.se**. Webbsidan använder sig av en mer neutral vit, **#FDFDFD** som bakgrundsfärg. Loggan visas till vänster och den gröna färgen, **#068E6A** återkommer i olika gradieringar över startsidan. En mörkare färg, **#07383E** används för knappar.

På startsidan förekommer flera element i olika storlekar, elementen kan variera i storlek. Elementen innehåller bilder och text, samt länkar som leder vidare. Elementen speglar företagets produkter och filosofi. Sidfoten visas i en grå färg, **#3F3F3F**.

Texten på webbsidan visas i en mjukare nyans av svart, **#222222** eller ren vit, **#FFFFFF** om bakgrunden är mörkare. Avanza använder ett egendesignat teckensnitt som heter just **Avanza**, det används för rubriker. Teckesnittet är av typen serif, med mjuka kanter. För brödtext används **Roboto** som är ett teckensnitt av typen san-serif.

---

![Skärmbild 1177.se](../image/kmom04/1177_se.PNG)

Den tredje webbsidan som granskats är **1177.se**. Webbsidan har en ren vit bakgrund och en röd kontrastfärg, **#C12143**. Återigen förekommer loggan i vänster hörn och färgerna återkommer på webbsidan. Webbsidan har stor text, tydliga ikoner och knappar konstraterar mot den vita bakgrund i en dämpad blå ton, **#396291**.

På startsidan visas elementen med en kombination av bilder och text som följer en strukturerad layout. Vid interaktion, när användaren för muspekaren över elementen, förstärks elementen genom att texten blir mörkare och får en understrykning.

Teckensnittet för rubriker är **Inter** och för brödtext används **Open Sans**, båda teckensnitten är av typen sans-serif. Rubriker visas i den dämpade blå tonen och brödtexten i en mörkgrå nyans, **#353535**. Vissa texter visas i den röda nyansen eller ren vit om bakgrunden är ljusare. Den röda färgern och en mer genomskinlig version av den återkommer i sidfoten.

Analys
-----------------------

### Konnotation av IKEA:s webbsida

![Färgpalett IKEA](../image/kmom04/ikeatheme.jpeg)

Färgen på bakgrunden är något varmare än ren vit, vilket skapar en mjuk och lugn känsla. Nyansen bidrar till en känsla av enkelhet och renhet, vilket troligen är några av de känslor IKEA vill förmedla i sin identitet som en möbeltillverkare som vill sälja prisvärda produkter till så många som möjligt. Den gula och blå färgen från logotypen återkommer i designen, vilket skapar igenkänning och knyter ihop sidans innehåll. Färgerna symboliserar också det svenska ursprunget. Sidfoten innehåller också några överraskningsmoment som bidrar till en lekfull stämning utan att vara påträngande.

De rundade hörnen på elementen ger ett mjukt intryck och den enhetliga designen med återkommande visuella element skapar en konsekvent upplevelse för användaren. De utvalda bilderna och videorna framhäver IKEA:s värderingar kring hållbarhet och samhällsansvar och knyter an till den målgrupp som också vill prioritera eller uppfattas prioritera dessa frågor. 

Teckensnittet är noga utvalt för ett globalt företag som IKEA, där webbsidan ska fungera på många olika språk oavsett vilket alfabet som används. Den mjuka svarta färgen som används i texten skapar ett behagligt men läsbart intryck. En intressant detalj är att rött också är en viktig färg för IKEA, speciellt grundaren Ingvard Kamprad var förtjust i den röda färgen då den symboliserade låga priser (IKEA, n.d).

### Konnotation av Avanza:s webbsida

![Färgpalett Avanza](../image/kmom04/avanzatheme.jpeg)

Avanza, som är en digital bank, använder också en vit bakgrund, men mer neutral vit som kan kännas lite mer steril eller teknisk. Den gröna färgen är troligen tänkt att symbolisera tillväxt eller värde, vilket nämns bland annat av George, J. & Beaird, J. (2014).

Här förekommer fler element med varierande storlek och känslan kan vara lite mer rörig i jämförelse med IKEA:s mer strukturerade layout. Startsidan innehåller interaktiva moment som skapar en dynamisk och modern användarupplevelse. 

Teckensnitten är moderna, enkla att läsa och bidrar till känslan av en modern digital bank med tjänster som lämpar sig för den moderna användaren. Min tolkning är att de har designat webbsidan för att skilja sig från en mer traditionell bank, där Avanza ska framstå som, kanske lite mer tekniskt, digitalt och modernt än en traditionell bank.

### Konnotation av 1177:s webbsida

![Färgpalett 1177](../image/kmom04/1177theme.jpeg)

1177 är en webbsida som drivs av Inera på uppdrag av Sveriges alla regioner. Det är en webbsida som samlar råd om hälsa och vård från regionerna i Sverige. Webbsidan används också för en sammanhållen överblick av vårdgivare. Här används en ren vit tillsammans med röd som kontrast. Det röda är troligen tänkt att knyta an till hälsa och kanske det lite mer dramatiska som nämns av George, J. & Beaird, J. (2014).

1177 skiljer sig mot tidigare webbsidor genom större ikoner, större text och ett tydligare fokus på användarvänlighet med underlinjering på dynamiska element. Utöver den röda kontrastfärgen används också en blå dämpad ton som en tydlig kontrast mot den vita bakgrunden. Här blir det tydligt att målgruppen ska vara extremt bred och att webbsidan förväntas vara tillgänglig för alla.
Teckensnitten är moderna och lättlästa och varierar i färg beroende på bakgrund. Elementen presenteras logiskt och väl strukturerat för enkel navigering.

Referenser
-----------------------

Colorkit. (n.d.). Color: #fdfdfd. Hämtad från https://colorkit.co/color/fdfdfd/

IKEA. (n.d.). The IKEA logo: History and design. Hämtad från https://www.ikea.com/ph/en/this-is-ikea/about-us/the-ikea-logo-history-and-design-pub55d85f50

Its Nice That. (2019, August 21). IKEA changes typeface to Noto Monotype Google graphic design. Hämtad från https://www.itsnicethat.com/news/ikea-changes-typeface-to-noto-monotype-google-graphic-design-210819

George, J. & Beaird, J. (2014). The Principles of Beautiful Web Design, 3rd Edition [Elektronisk resurs]. SitePoint.

Övrigt
-----------------------

Jag kan ha överdrivit något med omfattningen på den här rapporten, men det här är något som jag tycker är väldigt roligt och intressant och som jag ofta gör i huvudet när jag besöker olika webbsidor. Jag tänker mycket på design utifrån färger, teckensnitt och layout både i mina egna projekt och när jag besöker webbsidor så det var väldigt kul att få formulera detta i text. Det är givande för kommande projekt att studera och fundera över färgval, det har också varit väldigt givande att inspektera kod på olika webbsidor. Exempelvis har IKEA en betydligt bättre struktur för sin stil än Avanza som inte skulle ha det så kul om de beslöt sig för att ändra färg på webbsidan.

Författare till denna rapport är Jessica Ragnar.
2024-11-15
